# -*- mode: mandoku-view; -*-
#+TITLE: 三朝名臣言行錄
#+DATE: 2015-09-10 23:32:57.426965
#+PROPERTY: ID KR2f0037
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 45
#+PROPERTY: FILE SB02n0033-085五朝名臣言行錄-卷第八之五.
<pb:KR2f0037_SBCK_045-1a>¶
　　　八之五¶
　　　　樞宻包孝肅公¶
　　公名拯字希仁廬州合肥人舉進士知¶
　　天長縣徙知端州入爲監察御史歷三¶
　　司户部判官京東陜西河北轉運使三¶
　　司户部副使擢天章閣待制知諌院復¶
　　爲河北都轉運使徙知瀛揚廬州江寧¶
　　府召權知開封府遷諌議大夫權御史¶
　　中丞爲三司使拜樞宻副使薨¶
包孝肅公知天長縣有訴盗割牛舌者公使¶
<pb:KR2f0037_SBCK_045-1b>¶
歸屠其牛鬻之旣而有告私殺牛者公曰¶
　何爲割某家牛舌而又告之盗者驚伏徙¶
知端州州嵗貢硯前守縁貢率數十倍以¶
遺權貴人公命製者&KR0138;足貢數嵗滿不持¶
　一硯歸¶
吕許公夷簡聞包拯之才欲見之一日待漏¶
　院見班次有包拯名頗喜及歸又問知居¶
　同里巷意以拯欲便於求見無幾報拯朝¶
　辭乃就部注一知縣而出尤竒之遽使人¶
　追還遂薦對除裏行自此擢用(巵/史)¶
<pb:KR2f0037_SBCK_045-2a>¶
包孝肅在言路極言時事復爲京尹令行禁¶
　止至今天下皆呼包待制又曰包家市井¶
　小民及田野之人凡徇私者皆指𥬇之曰¶
　你一箇包家見貪汚者曰你一箇司馬家¶
　天下稱司馬公曰司馬家(吕氏家/塾記)¶
包孝肅公立朝剛嚴聞者皆憚之至於閭里¶
　童稚婦女亦知其名貴戚宦官爲之歛手¶
舊制凢訟訴不得徑造庭下府吏坐門先¶
　收狀牒謂之牌司公開正門徑使至前自¶
　言曲直吏民不敢欺¶
<pb:KR2f0037_SBCK_045-2b>¶
包孝肅尹京號爲明察有編民犯法當杖脊¶
　吏受賕與之約曰今見尹必付我責狀汝¶
　第呼號自辨我與汝分此罪汝决杖我亦¶
　决杖旣而包引囚問畢果付吏責狀囚如¶
　吏言分辯不巳吏人聲訶之曰但受脊杖¶
　出去何用多言包謂其市權捽吏於庭杖¶
　之十七特寛囚罪止從杖坐以沮吏勢不¶
知乃爲所賣卒如素約小人爲姦固難防¶
　也孝肅天性峭嚴未甞有𥬇容人謂包希¶
　仁𥬇比黄河清(筆/談)¶
<pb:KR2f0037_SBCK_045-3a>¶
王禹玉曰包希仁知廬州廬州即郷里也親¶
舊多乗𫝑擾官府有從舅犯法希仁撻之¶
自是親舊皆屏息希仁始及第以親老侍¶
養不仕宦且十年人稱其孝知開封府爲¶
　人剛嚴不可干以私京師爲之語曰𨵿節¶
　不到有閻羅包老吏民畏服逺近稱之爲¶
長吏僚佐有所𨵿白喜面折辱人然其所¶
言若中於理亦畨然從之剛而不愎此人¶
　所難也(記/聞)¶
包孝肅知諌院數論斥大臣權倖請罷一切¶
<pb:KR2f0037_SBCK_045-3b>¶
　内降曲恩又列上唐魏鄭公三䟽請置坐¶
　右以爲龜鑑別條七事多見采納及後爲¶
　中丞奏曰東宫虚位日乆天下以爲憂群¶
　臣數有言者卒未聞有所處置未審聖意¶
　持乆不决何也夫萬物皆有根本而太子¶
　者天下根本也根夲不立禍孰大焉　仁¶
　宗曰卿欲誰立公曰臣非才備位所以乞¶
　豫建太子者爲宗廟萬丗計耳　陛下問¶
　臣欲誰立是疑臣也臣行年七十且無子¶
　非邀後福者唯　陛下裁察　仁宗喜曰¶
<pb:KR2f0037_SBCK_045-4a>¶
徐當議之¶
公性峭直然奏議平允常惡俗吏苛刻務爲¶
敦厚雖嫉惡甚至人情所不及即推以恕¶
不爲苟合未甞僞色辭以恱人不作私書¶
至於干請無故人親黨一皆絶之居家儉¶
約衣服器用飲食雖貴如初官時云¶
<pb:KR2f0037_SBCK_045-4b>¶
